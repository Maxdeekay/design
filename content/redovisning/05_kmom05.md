---
---
Redovisning kmom05
=========================

Att undersöka och skriva rapporten om webbplatsers laddningstider var väldigt intressant, resultaten reflekterade inte riktigt det jag hade förväntat mig. Två av dom tre hemsidorna jag valde var just för att jag själv uppfattade dom som sega, det jag inte förväntade mig var hur sega dom faktiskt var. Något som var väldigt intressant var hur PageSpeed Insights kunde peka på vad som håller tillbaka hastigheten och hur mycket tid man skulle kunna spara om man motverkade det. Det genomgående temat som alla webbplatser verkade ha problem med var korrekt skalning av bilder samt att dom mobila versionerna laddade in alla bilder samtidigt istället för att prioritera det som visas på skärmen och skjuta upp inladdningen av andra bilder.

Arbetet med Cimage och modulen @desinax/figure har gått bra måste jag säga. Var lite nervös inför det då jag inte riktigt visste vad Cimage innebar, men efter att ha skummat igenom manualen och läst vissa delar mer noggrant så kändes det ganska bra. Det var roligt och smidigt att pyssla med bildmanipulering och liknande direkt på serversidan. Jag har tidigare i skolan läst lite Photoshop och jag kände igen en del i detta kursmoment, bildredigering är verkligen inte min största starkhet men det var roligt att experimentera med lite grundläggande metoder. Hittills har jag inte varit jättesåld på CSS-ramverk då det känts krångligt och knöligt, men jag tror det beror till stor del på att jag inte förstått exakt vad som händer under huven, vilket annars är ganska viktigt för mig. Men jag måste medge att arbetet med utomstående moduler verkligen växt på mig, speciellt figure som vi använt i detta kursmoment. Jag ser helt klart poängen med att arbeta i ramverk och med moduler, jag tror bara att jag behöver vänja mig mer. Ser fram emot att lära mig mer om dom på ett mer grundligt plan.

När det kommer till bilder på webben så har jag lite delade åsikter. Samtidigt som jag tycker snygga bilder kan lyfta en sida så föredrar jag prestanda över det estetiska resultatet, jag anser det alltså inte vara värt att uppoffra för mycket tid eller kraft för att få ut en bild. Så jag tror att det smartaste är att gå efter något där emellan, försöka få med stilrena bilder som lyfter fram sidans innehåll, men samtidigt se till att hemsidan håller sig så pass kvick att ingen reagerar på att den är seg, vilket jag personligen skulle anse vara någonstans under två sekunder. Den responsiva delen är något annat jag värderar högt, det finns inget mer irriterande än när man försöker läsa en text i telefonen och måste man scrolla för att kunna se hela bilden eller när bilden tar upp så mycket plats så texten blir omöjlig att läsa. Jag tycker att en väl responsiv webbplats ger ett intryck av att utvecklaren tänkt till, vilket kan påverka mitt omdöme kring resten av sidan på ett positivt sätt.

Om jag skulle bestämma ett TIL för detta kursmoment så skulle jag nog välja arbetet med att beskära bilder för att spara kvalitet men samtidigt inte tvinga användaren ladda in den fullstora bilden.
