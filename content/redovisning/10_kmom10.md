---
---
Redovisning kmom10
=========================
<h5>Analys</h5>
Arbetet med analysen flöt på utan bekymmer. Jag har aldrig direkt spenderat tid på några kommunala hemsidor så deras stora likheter kom verkligen som en överraskning. Innan jag började med arbetet så valde jag att fokusera på framsidor och navigationssystem då jag anser dom vara två av dom viktigaste delarna av en snygg och välfungerande webbplats. Men allt eftersom jag kom längre in i arbetet så började jag lägga mer och mer tid på generell design, vilka bilder har dom valt att ta med och varför. Jag vet inte om det ligger någon logik bakom denna tanke alls, men både Karlskronas och Katrineholms webbplatser hade stora flash-bilder och mycket information för besökare och turister medans Stockholm inte hade någon bild alls samt att deras information kändes skräddarsydd för folk som redan bodde där. Den idén ledde mig till att tänka att Karlskrona och Katrineholm kanske vill använda sina sidor för att göra reklam för sina städer och attrahera fler besökare, medans Stockholm får all uppmärksamhet dom vill ha och snarare menar att använda sin kommunhemsida som ett verktyg för sina invånare? Jag vet inte riktigt om detta håller sig inom designens ramar, men det kändes som en intressant iakttagelse så jag valde att ta med det.

<h5>Webbplats</h5>
Arbetet men webbplatsen var desto svårare, jag är absolut nöjd med resultatet men det tog bra mycket ansträngning att nå det. Min ursprungliga tanke med webbplatsen var att köra med Kund 1, Ludviga Af Solstråle, då designidén jag fick kändes mest lik stilen jag arbetat med tidigare i kursen. Men jag ändrade mig och kände att det var bra att vidga vyerna lite, så jag klev ur min mysiga bekvämlighetszon och valde Art Ist istället. I min tolkning av uppgiften så är Art Ist en ung, up and coming konstnär som precis slagit igenom och behöver någonstans att styra alla sina fans till, en plattform för att visa att hennes arbeten och karriär går framåt, att framtiden är ljus och lovande. Därför ville jag arbeta med ljusa färger, och efter mycket sökande hittade jag en passande bakgrund bestående av uppradade pennor. Detta kändes som det perfekta valet så det fanns mycket klara färger i bilden jag kunde återanvända på webbplatsen för att skapa enhetlighet, men bakgrunden lämnade också ett stort ljust område perfekt för att fylla med information och text. I kursmoment 6 övade jag på att skapa en så kallad parallax-effekt, när bakgrunden scrollar i en långsammare hastighet än resten av hemsidan, och det kändes som en bra startpunkt för detta arbete då det verkligen drar betraktarens uppmärksamhet mot pennorna och dom utspridda elementen. Jag tycker också att en konstnärs hemsida borde ha mer fokus på design och vackra element snarare än att vara fullsmockad med information och användbara länkar. Under all brödtext och "huvudinnehåll" så har jag använt en ljus, nästan äggskalsaktig färg som bakgrund för att texten ska framträda mer. En annan designprincip jag fokuserat mycket på var kontrast, och då bidrar det inte med en transparent bakgrund bakom innehållet. Pennornas färg mot den ljusa bakgrunden skapar mycket kontrast som det är men jag valde att använda detta runt om på hela webbplatsen. Till exempel på framtsidan använder jag en ljus färg på vänster sida och en mörk på höger, den mörka färgen är tagen från den mörka pennan på vänster sida. Även på Om-sidan så använder jag samma mörka färg för den högra sidebaren, och på alla dessa mörka områden använder jag den ljusa bakgrundsfärgen som textfärg. För alla bilder har jag använt Cimage och klippt dom till rätt storlek samt crop-to-fit för att passa. Om jag hade haft mer tid på mig så hade jag även jobbar mer med navbar, till exempel gjort den fixed så att den alltid följer med högst upp på sidan när man scrollar ner, men också någon snyggare animation när man hovrar något av valen menyn. Jag har lyckats med båda dessa tidigare men nådde aldrig önskat resultat med denna header-struktur.

<h5>Allmänt om projektet</h5>
Projektet kändes som ett bra och passande slutarbete. Under hela kursen har jag kämpat med att nå bra resultat och det känns bra att sluta med ett arbete jag är stolt över. Jag vet att jag inte gjorde några extrauppgifter men i mitt fall kändes det smartare att fokusera på huvuddelen istället för att stressa ännu mer än jag redan gjort för att försöka hinna med halvtaskiga resultat på dom andra delarna. Den delen jag strulade med mest var navbaren, det var svårt att påverka li-taggarna och knapparna i sig. Bakgrundsfärger lade sig utanför kanter, text-dekorationerna gick inte att animera och när jag försökte byta till border-bottom istället så lade den sig under li-taggen istället för under texten etc. Till slut så gick jag tillbaka och tog bort all gammal CSS som påverkade något i headern och började om från nytt, då var det betydligt mycket lättare arbeta med den, en läxa jag tar med mig från detta arbete! En annan del av arbetet som gav mig en del trubbel var mitt brödtext-område på startsidan. Jag ville introducera två kolumner i mitten med starkt kontrast emellan, men det var lite svårt att få dom att alltid ta upp 50% av bredden själva med hjälp av desinax och gridsystemet, men efter mycket bök så tror jag att jag fick till det ganska bra.

<h5>Allmänt om kursen</h5>
Allt som allt var kursen rolig och lärorik. Det var frustrerande från gång till gång att arbeta med ramverket då det var lite oklart vilka divar och vilka element som skulle användas till vad samt att det var mycket bakomliggande CSS som skapade konstiga problem som var svåra att felsöka. Men samtidigt var det lätt att nå hyggliga resultat, antar att det finns både fördelar och nackdelar. Men nu i efterhand så hade jag föredragit att få bygga upp HTMLen själv eller iallafall få en med grundlig förklaring för hur den är uppbyggd samt vad som är menat för vad. Men det kanske kommer i en senare kurs? Men som jag skrev, allt som allt har kursen varit lärorik, det har varit roligt att gå in lite längre i CSSen och se djupet av det man kan åstadkomma. Jag hade gett kursen 7/10 stjärnor.

Max Assermark 16/01-2018
